<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Pogány Induló</title>
    <link rel="stylesheet" href="style.css">
    <style>
        @import url('https://fonts.googleapis.com/css2?family=Afacad+Flux:wght@100..1000&display=swap');
        </style>
</head>
<body>
    <h1>Ha rád fogják a fegyvert, az akkor sem vicces, ha műanyag pisztoly</h1>
    <div id="content">
        <img src="wide8_11.jpg" alt="Kép Pogány Indulóról">
        <p>Gőzerővel zajlik a nagy generációváltás a magyar popzenében, de közben érdemes arra is figyelni, hogy milyen változások történnek éppen a hazai hiphopban. A 2010-es évek a trap meghonosodásáról és elterjedéséről szóltak, azonban pár éve érezni valamiféle ellenkulturális mozgolódást itthon, mert egyre jobban kezd visszajönni a klasszikus hiphop hangzás egészen fiatal előadóknál is.</p>
        <p>Ennek talán a leginkább ismert arca <a href="https://www.youtube.com/@poganyindulo5622" target="_blank">Pogány Induló</a>, a még mindig csak 17 éves szegedi rapper, aki egy sor kőkemény, karcos, sötét rapdallal hívta fel magára a figyelmet egy évvel ezelőtt, ma pedig már az egyik legfelkapottabb előadó Magyarországon a maga több mint 150 ezer havi Spotify-hallgatójával. Tette mindezt úgy, hogy egészen eddig egy nagylemeze sem jelent meg. Az After Podcast legújabb adásában vele beszélgettünk nem sokkal az első stúdióalbuma megjelenése előtt, amelyből több dalrészletet is mutatunk a műsorban.</p>
        <p>Nem először volt az After vendége Pogány Induló, legutóbb tavaly nyáron szerepelt az új előadókat bemutató Feltörekvők rovatban. Az azóta eltelt bő fél év alatt óriásit fordult vele a világ: keresett, népszerű, bejáratott előadóvá vált, aki hamarosan az ASAN kiadónál hozza ki az első nagylemezét Megáll az idő címmel.</p>
        <h2>Úgy érzem, hogy öregedtem vagy öt évet</h2>
        <p>– meséli Pogány Induló azzal kapcsolatban, hogyan lett pár hónap alatt a hazai hiphop egyik üstököse. Szerinte az változott sokat, hogy már nem néznek rá gyerekként a szakmában, és az ő személyes naivitása is eltűnt annak köszönhetően, hogy sokkal többet van Budapesten, mint eddig. „Amikor először idejöttem, még arról rappeltem, hogy Szeged mennyire jó, most meg arról, hogy Budapest mennyire rossz” – mondja, és hozzáteszi, hogy egyébként imádja a nagyvárost, de ha egy hétnél tovább van itt, teljesen megbolondul.</p>
        <p>Pogány Induló zenéje valószínűleg azért is rezonál annyira minden korosztálynál, mert hangzásban az old school hiphopot idézi meg, a történetei pedig klasszikus városi sztorik, amelyeket saját maga élt meg. A Pogi Trap című számában például arról beszél, hogy egyszer le akarták lőni a nyílt utcán. Mint kiderült, Szegeden két bedrogozott figura rendőrnek kiadva magát ment oda a rapperhez és barátaihoz, majd egyikük egyszer csak elővett egy gázpisztolyt. Végül valaki hívta a rendőröket, a támadót le is csukták, ők pedig bementek tanúvallomást tenni.</p>
        <h2>Ha rád fogják a fegyvert, az akkor sem vicces, ha műanyag pisztoly</h2>
        <p>– meséli, de hozzáteszi, hogy ez egyáltalán nem volt neki traumatikus élmény, és még picit örül is neki, mert legalább bele lehet írni egy dalszövegbe. A tavaly májusi esetről egyébként beszámolt az RTL is, miszerint az egyik elkövető „magát rendőrnek adta ki azért, hogy az ott szórakozó fiatalok csomagjait átvizsgálhassa”, illetve „az álrendőr szolgálati fegyvere egy gáz-riasztó pisztoly volt, amire az igazoltatott fiatalok azt hihették, hogy éles lőfegyver”.</p>
        <p>A Megáll az idő és Pogány Induló zenéi néha kifejezetten sötétek ahhoz képest, hogy a rapper mennyire más személyiségnek tűnik élőben, de ő ezt azzal magyarázza, hogy „valószínűleg azért vagyok olyan jókedvű, mert a rappelésben vezetem le ezeket a dolgokat. Kérdezd meg, hogy aki rappel, az csak azért rappel, mert terápia szerintem”.</p>
        <p>Azt ő is látja és érzi, hogy nagyon jól megy a karrierje, a mostani turnéján az összes helyszín telt házas lett, nyáron pedig fellép már több fesztiválon, ezek közül a Kolorádót már be is jelentették. Pogány Induló Megáll az idő című nagylemeze március 1-én jelenik meg.</p>
    </div>
</body>
</html>